## KÁNYÁDI SÁNDOR: Valaki jár a fák hegyén
valaki jár a fák hegyén  
ki gyújtja s oltja csillagod  
csak az nem fél kit a remény  
már végképp magára hagyott

én félek még reménykedem  
ez a megtartó irgalom  
a gondviselő félelem  
kísért eddigi utamon

valaki jár a fák hegyén  
vajon amikor zuhanok  
meggyújt-e akkor még az én  
tüzemnél egy új csillagot

vagy engem is egyetlenegy  
sötétlő maggá összenyom  
s nem villantja föl lelkemet  
egy megszülető csillagon

valaki jár a fák hegyén  
mondják úr minden porszemen  
mondják hogy maga a remény  
mondják maga a félelem

1994

## KOSZTOLÁNYI DEZSŐ: HAJNALI RÉSZEGSÉG

Nézd csak, tudom, hogy nincsen mibe hinnem  
s azt is tudom, hogy el kell mennem innen.  
de pattanó szivem feszitve húrnak,  
dalolni kezdtem ekkor azúrnak,  
annak, kiről nem tudja senki, hol van,  
annak, kit nem lelek se most, se holtan.  
Bizony, ma már, hogy izmaim lazúlnak,  
úgy érzem én, barátom, hogy a porban,  
hol lelkek és göröngyök közt botoltam,  
mégis csak egy nagy, ismeretlen úrnak  
vendége voltam.
## Nagy László: KI VISZI ÁT A SZERELMET

Létem ha végleg lemerűlt  
ki imád tücsök-hegedűt?  
Lángot ki lehel deres ágra?  
Ki feszül föl a szivárványra?  
Lágy hantu mezővé a szikla-  
csípőket ki öleli sírva?  
Ki becéz falban megeredt  
hajakat, verőereket?  
S dúlt hiteknek kicsoda állít  
káromkodásból katedrálist?  
Létem ha végleg lemerűlt,  
ki rettenti a keselyűt!  
S ki viszi át fogában tartva  
a Szerelmet a túlsó partra
## Reményik Sándor: Halotti beszéd a hulló leveleknek

Halotti beszéd a hulló leveleknek 

Látjátok feleim, hogy mik vagyunk?  
Bizony bíbor és bronz és arany  
És örökkévaló szent szépség vagyunk.  
Ahogy halódunk, hullunk nesztelen:  
Bizony, e világ dőre, esztelen  
Pompájánál nagyobb pompa vagyunk.  
Nem történhetik velünk semmi sem,  
Mi megronthatná szép, igaz-magunk.  
Míg a fán vagyunk: napban ragyogunk  
S ha alászállunk: vár a hűs avar,  
Testvér-levél testvér-lombot takar,  
Ott is otthon vagyunk.

## Babits Mihály: JÓNÁS IMÁJA

JÓNÁS IMÁJA 

Hozzám már hűtlen lettek a szavak,  
vagy én lettem mint túláradt patak  
oly tétova céltalan parttalan  
s ugy hordom régi sok hiú szavam  
mint a tévelygő ár az elszakadt  
sövényt jelzőkarókat gátakat.  
Óh bár adna a Gazda patakom  
sodrának medret, biztos útakon  
vinni tenger felé, bár verseim  
csücskére Tőle volna szabva rim  
előre kész, s mely itt áll polcomon,  
szent Bibliája lenne verstanom,  
hogy ki mint Jónás, rest szolgája, hajdan  
bujkálva, később mint Jónás a Halban  
leszálltam a kinoknak eleven  
süket és forró sötétjébe, nem  
három napra, de három hóra, három  
évre vagy évszázadra, megtaláljam,  
mielőtt egy mégvakabb és örök  
Cethal szájában végkép eltünök,  
a régi hangot s, szavaim hibátlan  
hadsorba állván, mint Ő sugja, bátran  
szólhassak s mint rossz gégémből telik  
és ne fáradjak bele estelig  
vagy míg az égi és ninivei hatalmak  
engedik hogy beszéljek s meg ne haljak.

## Ady Endre: Kocsi-út az éjszakában

Kocsi-út az éjszakában 

Milyen csonka ma a Hold,  
Az éj milyen sivatag, néma,  
Milyen szomoru vagyok én ma,  
Milyen csonka ma a Hold. 

Minden Egész eltörött,  
Minden láng csak részekben lobban,  
Minden szerelem darabokban,  
Minden Egész eltörött. 

Fut velem egy rossz szekér,  
Utána mintha jajszó szállna,  
Félig mély csönd és félig lárma,  
Fut velem egy rossz szekér.
## Góg és Magóg fia vagyok én...


[Góg és Magóg](https://magyar-irodalom.elte.hu/sulinet/igyjo/setup/portrek/ady/gog.htm#gogesmagog) fia vagyok én,  
Hiába döngetek kaput, falat  
S mégis megkérdem tőletek:  
Szabad-e sírni a Kárpátok alatt?

[Verecke](https://magyar-irodalom.elte.hu/sulinet/igyjo/setup/portrek/ady/gog.htm#verecke) híres útján jöttem én,  
Fülembe még ősmagyar dal rivall,  
Szabad-e [Dévénynél](https://magyar-irodalom.elte.hu/sulinet/igyjo/setup/portrek/ady/gog.htm#deveny) betörnöm  
Új időknek új dalaival?

Fülembe forró ólmot öntsetek,  
Legyek az új, az énekes [Vazul](https://magyar-irodalom.elte.hu/sulinet/igyjo/setup/portrek/ady/gog.htm#vazul),  
Ne halljam az élet új dalait,  
Tiporjatok reám durván, gazul.

De addig sírva, kínban, mit se várva  
Mégiscsak száll új szárnyakon a dal  
S ha elátkozza százszor [Pusztaszer](https://magyar-irodalom.elte.hu/sulinet/igyjo/setup/portrek/ady/gog.htm#pusztaszer),  
Mégis győztes, mégis új és magyar.
## JANUS PANNONIUS (1434-1472):  Pannónia dicsérete  

Eddig Itália földjén termettek csak a könyvek,  
     S most Pannónia is ontja a szép dalokat.  
Sokra becsülnek már, a hazám is büszke lehet rám,  
     Szellemem egyre dicsőbb, általa híres e föld!

## Vörösmarty Mihály: SZÓZAT

SZÓZAT 

Hazádnak rendületlenűl  
Légy híve, oh magyar;  
Bölcsőd az s majdan sírod is,  
Mely ápol s eltakar. 

A nagy világon e kivűl  
Nincsen számodra hely;  
Áldjon vagy verjen sors keze;  
Itt élned, halnod kell. 

Ez a föld, melyen annyiszor  
Apáid vére folyt;  
Ez, melyhez minden szent nevet  
Egy ezredév csatolt. 

Itt küzdtenek honért a hős  
Árpádnak hadai;  
Itt törtek össze rabigát  
Hunyadnak karjai. 

Szabadság! itten hordozák  
Véres zászlóidat,  
S elhulltanak legjobbjaink  
A hosszu harc alatt. 

És annyi balszerencse közt,  
Oly sok viszály után,  
Megfogyva bár, de törve nem,  
Él nemzet e hazán. 

S népek hazája, nagy világ!  
Hozzád bátran kiált:  
"Egy ezredévi szenvedés  
Kér éltet vagy halált!" 

Az nem lehet hogy annyi szív  
Hiában onta vért,  
S keservben annyi hű kebel  
Szakadt meg a honért. 

Az nem lehet, hogy ész, erő,  
És oly szent akarat  
Hiába sorvadozzanak  
Egy átoksúly alatt. 

Még jőni kell, még jőni fog  
Egy jobb kor, mely után  
Buzgó imádság epedez  
Százezrek ajakán. 

Vagy jőni fog, ha jőni kell,  
A nagyszerű halál,  
Hol a temetkezés fölött  
Egy ország vérben áll. 

S a sírt, hol nemzet sűlyed el,  
Népek veszik körűl,  
S az ember millióinak  
Szemében gyászköny űl. 

Légy híve rendületlenűl  
Hazádnak, oh magyar:  
Ez éltetőd, s ha elbukál,  
Hantjával ez takar. 

A nagy világon e kivűl  
Nincsen számodra hely;  
Áldjon vagy verjen sors keze:  
Itt élned, halnod kell.

## Radnóti Miklós: Hetedik ecloga

Búvó otthoni táj! Ó, megvan-e még az az otthon?  
Bomba sem érte talán? s van, mint amikor bevonultunk?  
És aki jobbra nyöszörg, aki balra hever, hazatér-e?  
Mondd, van-e ott haza még, ahol értik e hexametert is?

Ékezetek nélkül, csak sort sor alá tapogatva,  
úgy irom itt a homályban a verset, mint ahogy élek,  
vaksin, hernyóként araszolgatván a papíron;  
zseblámpát, könyvet, mindent elvettek a Lager  
őrei s posta se jön, köd száll le csupán barakunkra.