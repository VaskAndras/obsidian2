   # József Attila:
## SZÜLETÉSNAPOMRA 

Harminckét éves lettem én -  
meglepetés e költemény  
csecse  
becse: 

ajándék, mellyel meglepem  
e kávéházi szegleten  
magam  
magam. 

Harminckét évem elszelelt  
s még havi kétszáz sose telt.  
Az ám,  
Hazám! 

Lehettem volna oktató,  
nem ily töltőtoll koptató  
szegény  
legény. 

De nem lettem, mert Szegeden  
eltanácsolt az egyetem  
fura  
ura. 

Intelme gyorsan, nyersen ért  
a "Nincsen apám" versemért,  
a hont  
kivont 

szablyával óvta ellenem.  
Ideidézi szellemem  
hevét  
s nevét: 

"Ön, amig szóból értek én,  
nem lesz tanár e féltekén" -  
gagyog  
s ragyog. 

Ha örül Horger Antal úr,  
hogy költőnk nem nyelvtant tanul,  
sekély  
e kéj - 

Én egész népemet fogom  
nem középiskolás fokon  
taní-  
tani! 

1937. ápr. 11.

## MAMA 

Már egy hete csak a mamára  
gondolok mindíg, meg-megállva.  
Nyikorgó kosárral ölében,  
ment a padlásra, ment serényen. 

Én még őszinte ember voltam,  
ordítottam, toporzékoltam.  
Hagyja a dagadt ruhát másra.  
Engem vigyen föl a padlásra. 

Csak ment és teregetett némán,  
nem szidott, nem is nézett énrám  
s a ruhák fényesen, suhogva,  
keringtek, szálltak a magosba. 

Nem nyafognék, de most már késő,  
most látom, milyen óriás ő -  
szürke haja lebben az égen,  
kékítőt old az ég vizében. 

1934. okt.
## ÓDA


Itt ülök csillámló sziklafalon.  
Az ifju nyár  
könnyű szellője, mint egy kedves  
vacsora melege, száll.  
Szoktatom szívemet a csendhez.  
Nem oly nehéz -  
idesereglik, ami tovatűnt,  
a fej lehajlik és lecsüng  
a kéz.

Nézem a hegyek sörényét -  
homlokod fényét  
villantja minden levél.  
Az úton senki, senki,  
látom, hogy meglebbenti  
szoknyád a szél.  
És a törékeny lombok alatt  
látom előrebiccenni hajad,  
megrezzenni lágy emlőidet és  
- amint elfut a Szinva-patak -  
ím újra látom, hogy fakad  
a kerek fehér köveken,  
fogaidon a tündér nevetés.

## REMÉNYTELENÜL

Lassan, tünődve 

Az ember végül homokos,  
szomorú, vizes síkra ér,  
szétnéz merengve és okos  
fejével biccent, nem remél. 

Én is így próbálok csalás  
nélkül szétnézni könnyedén.  
Ezüstös fejszesuhanás  
játszik a nyárfa levelén. 

A semmi ágán ül szivem,  
kis teste hangtalan vacog,  
köréje gyűlnek szeliden  
s nézik, nézik a csillagok.

# Ady Endre

## Góg és Magóg fia vagyok én...

[Góg és Magóg](https://magyar-irodalom.elte.hu/sulinet/igyjo/setup/portrek/ady/gog.htm#gogesmagog)fia vagyok én,  
Hiába döngetek kaput, falat  
S mégis megkérdem tőletek:  
Szabad-e sírni a Kárpátok alatt?

[Verecke](https://magyar-irodalom.elte.hu/sulinet/igyjo/setup/portrek/ady/gog.htm#verecke) híres útján jöttem én,  
Fülembe még ősmagyar dal rivall,  
Szabad-e [Dévénynél](https://magyar-irodalom.elte.hu/sulinet/igyjo/setup/portrek/ady/gog.htm#deveny) betörnöm  
Új időknek új dalaival?

Fülembe forró ólmot öntsetek,  
Legyek az új, az énekes [Vazul](https://magyar-irodalom.elte.hu/sulinet/igyjo/setup/portrek/ady/gog.htm#vazul),  
Ne halljam az élet új dalait,  
Tiporjatok reám durván, gazul.

De addig sírva, kínban, mit se várva  
Mégiscsak száll új szárnyakon a dal  
S ha elátkozza százszor [Pusztaszer](https://magyar-irodalom.elte.hu/sulinet/igyjo/setup/portrek/ady/gog.htm#pusztaszer),  
Mégis győztes, mégis új és magyar.

## Őrizem a szemed 

Már vénülő kezemmel  
Fogom meg a kezedet,  
Már vénülő szememmel  
Őrizem a szemedet. 

Világok pusztulásán  
Ősi vad, kit rettenet  
Űz, érkeztem meg hozzád  
S várok riadtan veled. 

Már vénülő kezemmel  
Fogom meg a kezedet,  
Már vénülő szememmel  
Őrizem a szemedet. 

Nem tudom, miért, meddig  
Maradok meg még neked,  
De a kezedet fogom  
S őrizem a szemedet.

## Ady Endre: Kocsi-út az éjszakában

Kocsi-út az éjszakában 

Milyen csonka ma a Hold,  
Az éj milyen sivatag, néma,  
Milyen szomoru vagyok én ma,  
Milyen csonka ma a Hold. 

Minden Egész eltörött,  
Minden láng csak részekben lobban,  
Minden szerelem darabokban,  
Minden Egész eltörött. 

Fut velem egy rossz szekér,  
Utána mintha jajszó szállna,  
Félig mély csönd és félig lárma,  
Fut velem egy rossz szekér.

# jan 15-re
## Áprili Lajos - március

A nap tüze, látod,  
a fürge diákot  
a hegyre kicsalta: a csúcsra kiállt.  
Csengve, nevetve  
kibuggyan a kedve  
s egy ős evoét a fénybe kiált.

Régi, kiszáradt  
tó vize árad,  
néma kutakban a víz kibuzog.  
Zeng a picinyke  
szénfejü cinke  
víg dithyrambusa: dactilusok.

Selymit a barka  
már kitakarta,  
sárga virágját bontja a som.  
Fut, fut az áram  
a déli sugárban  
s hökken a hó a hideg havason. 

Barna patakja  
napra kacagva  
a lomha Marosba csengve siet.  
Zeng a csatorna,  
zeng a hegy orma,  
s zeng  – ugye zeng, ugye zeng a szived?


## Arany János: Toldi estéje 1/1 és 6/6
  
Őszbe csavarodott a természet feje,  
Dérré vált a harmat, hull a fák levele,  
Rövidebb, rövidebb lesz a napnak útja,  
És hosszúkat alszik rá, midőn megfutja.  
Megpihen legszélén az égi határnak  
S int az öregeknek: „benneteket várlak!”  
Megrezdűl a feje sok öregnek erre:  
Egymásután mégis mennek a nyughelyre.

„Végső rendelkezést tennék: de hát minek?  
Nem igen van: miről. S ha volna sincs: kinek.  
Nem hagyok örököst... csak egy hű cselédet:  
Azt kötöm szivedre - - meg a magyar népet.”  
„Szeresd a magyart, de ne faragd le” - szóla,  
„Erejét, formáját, durva kérgét róla:  
Mert mi haszna símább, ha jól megfaragják?  
Nehezebb eltörni a faragatlan fát.”

## Babits Mihály: JÓNÁS IMÁJA 

Hozzám már hűtlen lettek a szavak,  
vagy én lettem mint túláradt patak  
oly tétova céltalan parttalan  
s ugy hordom régi sok hiú szavam  
mint a tévelygő ár az elszakadt  
sövényt jelzőkarókat gátakat.  
Óh bár adna a Gazda patakom  
sodrának medret, biztos útakon  
vinni tenger felé, bár verseim  
csücskére Tőle volna szabva rim  
előre kész, s mely itt áll polcomon,  
szent Bibliája lenne verstanom,  
hogy ki mint Jónás, rest szolgája, hajdan  
bujkálva, később mint Jónás a Halban  
leszálltam a kinoknak eleven  
süket és forró sötétjébe, nem  
három napra, de három hóra, három  
évre vagy évszázadra, megtaláljam,  
mielőtt egy mégvakabb és örök  
Cethal szájában végkép eltünök,  
a régi hangot s, szavaim hibátlan  
hadsorba állván, mint Ő sugja, bátran  
szólhassak s mint rossz gégémből telik  
és ne fáradjak bele estelig  
vagy míg az égi és ninivei hatalmak  
engedik hogy beszéljek s meg ne haljak.

## Balassi Bálint: Egy katonaének

Vitézek, mi lehet ez széles föld felett   szebb dolog az végeknél?  
Holott kikeletkor az sok szép madár szól, kivel ember ugyan él;  
Mező jó illatot, az ég szép harmatot  ád , ki kedves mindennél.

4. Jó szerecsen lovak alattok ugrálnak,  hogyha trombita riadt,  
Köztök ki strázsát áll, ki lováról leszáll,  nyugszik reggel, hol virradt,  
Midőn éjten-éjjel csataviseléssel  
     mindenik lankadt s fáradt.

9. Óh, végbelieknek, ifjú vitézeknek  
     dicséretes serege!  
Kiknek ez világon szerteszerént vagyon  
     mindeneknél jó neve,  
Mint sok fát gyümölccsel, sok jó szerencsékkel  
     áldjon Isten mezőkbe!

## Berzsenyi Dániel: A KÖZELÍTŐ TÉL

Hervad már ligetünk, s díszei hullanak,  
Tarlott bokrai közt sárga levél zörög.  
Nincs rózsás labyrinth, s balzsamos illatok  
Közt nem lengedez a Zephyr.

## Anakreón: gyűlölöm azt

Gyűlölöm, azt aki telt kupa mellett, bort iszogatván,  
háborút emleget és lélekölő viadalt.  
S kedvelem azt ,aki bölcs és Aphrodité meg a Múzsák  
szép adományairól zengve szeretni tanít.

## Catullus Gyűlölök és szeretek…

Gyűlölök és szeretek. Kérded tán, mért teszem én ezt?  
Mit tudom! Ezt érzem. Szenvedek, ezt tudom én.

## Berzsenyi: A magyarokhoz I

Romlásnak indult hajdan erős magyar!
Nem látod, Árpád vére miként fajul?
Nem látod a bosszús egeknek
Ostorait nyomorult hazádon?

## Berzsenyi Dániel: OSZTÁLYRÉSZEM 

Partra szállottam. Levonom vitorlám.  
A szelek mérgét nemesen kiálltam.  
Sok Charybdis közt, sok ezer veszélyben  
Izzada orcám.

## Babits Mihály: A LÍRIKUS EPILÓGJA 

Csak én birok versemnek hőse lenni,  
első s utolsó mindenik dalomban:  
a mindenséget vágyom versbe venni,  
de még tovább magamnál nem jutottam. 

S már azt hiszem: nincs rajtam kívül semmi,  
de hogyha van is, Isten tudja hogy' van?  
Vak dióként dióban zárva lenni  
s törésre várni beh megundorodtam. 

Bűvös körömből nincsen mód kitörnöm,  
csak nyílam szökhet rajta át: a vágy -  
de jól tudom, vágyam sejtése csalfa. 

Én maradok: magam számára börtön,  
mert én vagyok az alany és a tárgy,  
jaj én vagyok az ómega s az alfa.










gyűlölöm azt megvan
március magvan
toldi estéje 1/1 6/6 megvan
jónás imája megvan
egy katonaének 
a közelítő tél 1.
magyarokhoz 1 1.
osztályrászem 1. 
katullus gyűlölök megvan
lírikus epilógia


## Márc:

### Nagy László - KI VISZI ÁT A SZERELMET

Létem ha végleg lemerűlt  
ki imád tücsök-hegedűt?  
Lángot ki lehel deres ágra?  
Ki feszül föl a szivárványra?  
Lágy hantu mezővé a szikla-  
csípőket ki öleli sírva?  
Ki becéz falban megeredt  
hajakat, verőereket?  
S dúlt hiteknek kicsoda állít  
káromkodásból katedrálist?  
Létem ha végleg lemerűlt,  
ki rettenti a keselyűt!  
S ki viszi át fogában tartva  
a Szerelmet a túlsó partra!